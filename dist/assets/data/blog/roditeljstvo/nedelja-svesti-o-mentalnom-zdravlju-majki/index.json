{"hash":"bb9be9a5becd59f0da1ad5febee4405121101fca","data":{"post":{"path":"/blog/roditeljstvo/nedelja-svesti-o-mentalnom-zdravlju-majki/","name":"Aloo","title":"Nedelja svesti o mentalnom zdravlju majki","metaDesc":"Kratak vodič o emocijama koje se javljaju tokom trudnoće i posle porođaja kada dolazi do značajnih hormonskih promena kod majke.","category":{"title":"Roditeljstvo"},"image":"majka.webp","image_caption":"Photo by Josh Spires on Unsplash","excerpt":"Tokom trudnoće i posle porođaja dolazi do značajnih hormonskih promena kod majke.","imageTwo":{"path":"/majka.webp","alt":"mentalno zdravlje majke"},"content":"<p>U svetu se, svake godine, prve nedelje u maju obeležava <strong>Nedelja svesti o mentalnom zdravlju majki</strong>. Ovo je kampanja posvećena pre svega podizanju svesti o izazovima sa kojima se susreću žene nakon porođaja ili tokom trudnoće. Pored toga, cilj kampanje jeste isticanje značaja podrške majkama, kao i povećavanje senzitivnosti za prepoznavanje ranih simptoma koji se mogu javiti neposredno nakon porođaja.</p>\n<p>Svrha ove kampanje je podizanje globalne i profesionalne svesti o poteškoćama sa kojima se žene susreću u ovom periodu, zalaganje za žene koje su pogođene njima, podrška, kao i ono što ponekad bude od presudne važnosti – normalizacija osećanja i pružanje tačnih informacija o stanju, emocijama i razmišljanjima mame. Jedna od ključnih karika u ovakvim situacijama je dobra socijalna podrška, a posebno članova porodice, koji mogu imati veliki uticaj, kako na stepen, tako i na brzinu oporavka žena. Problem koji se najčešće javlja, kako u svetu, tako i kod nas je postporođajna depresija. Prema podacima Svetske zdravstvene organizacije postporođajna depresija se javlja u 10 – 15% slučajeva majki koje su se porodile.</p>\n<p><strong>Postporođajna depresija</strong></p>\n<p>Tokom trudnoće i posle porođaja dolazi do značajnih hormonskih promena kod majke. Kada na to dodamo veliku životnu promenu, njena, kao i očekivanja okoline i sve ostale spoljašnje faktore, sasvim je očekivano da se javi određeni emocionalni disbalans. Pored postporođajne depresije se može javiti i postporođajna tuga i veoma je važno naglasiti razliku između njih:</p>\n<p><strong>Postporođajna tuga ili baby blues</strong> se javlja 2 do 3 dana nakon porođaja, traje do dve nedelje i doživljava je 40 – 80% žena.</p>\n<p>Glavne karakteristike postporođajne tuge su: manjak energije, slabost, ranjivost, nagle promene raspoloženja, plačljivost, zbunjenost, <a href=\"/blog/emocije/uvod-u-osnovne-emocije-tuga/\">tuga</a>, razdražljivost, smanjena koncentracija. Postporođajna tuga ne zahteva korišćenje psihofarmakoterapije, i ono što je bitno naglasiti jeste da i pored poteškoća sa kojima se majka suočava – <em>briga o novorođenčetu nije ugrožena</em>.</p>\n<p><strong>Postporođajna depresija (postpartalna depresija)</strong> se javlja u prvih četiri do osam nedelja nakon porođaja, ređe i kasnije tokom prve godine detetovog života. Ona traje duže od postporođajne tuge, i upravo na nju treba posumnjati ako simptomi postporođajne tuge traju duže od dve nedelje. Trajanje simptoma u izuzetnim slučajevima može biti i godinu dana, a oni su ozbiljniji nego što je to slučaj kod baby blues-a i uglavnom su slični znakovima <a href=\"/blog/depresija/depresivna-anskiozna-stanja-danas-licna-zapazanja/\">„prave\" depresije</a>:</p>\n<ul>\n<li>Osećaj bespomoćnosti i beznadežnosti</li>\n<li>Nedostatak energije i motivacije</li>\n<li>Poremećaj ishrane i spavanja</li>\n<li>Nedostatak interesa za seksualne odnose</li>\n<li>Osećaj nesposobnosti da se odgovori zahtevima okoline</li>\n<li>Razdražljivost</li>\n<li>Plačljivost</li>\n<li><a href=\"/blog/anksioznost-i-anksiozni-poremecaji/sta-je-aksioznost/\">Anksioznost</a></li>\n</ul>\n<p>Pored gorenavedenih simptoma ovo stanje karakteristišu poteškoće u ostvarivanju veze sa detetom, kao i želja majke da povredi dete ili sebe, što je sve preduslov za <a href=\"/blog/roditeljstvo/izazovi-roditeljstva-da-li-sam-dobar-roditelj/\">osećaj krivice</a> koji majka ima zbog takvih misli i ponašanja.</p>\n<p>Neki od faktora rizika, koji povećavaju mogućnost za nastanak postporođajne depresije su svakako prethodne depresivne epizode tokom života, komplikacije tokom trudnoće, problemi u partnerskom odosu, kao i niži socioekonomski status; pored toga značajni faktori rizika su i mlađa dob trudnice, neplanirana i neželjena trudnoća.</p>\n<p>Lečenje se uglavnom sastoji od adekvatne psihoterapije i eventualnog uzimanja antidepresiva, dok se kod blažih oblika savetovanje sa psihologom pokazalo delotvorno. U oba slučaja od ključne važnosti je podrška porodice.</p>\n<p><strong>Za mame i buduće mame</strong></p>\n<p>Postporođajni period prati čitav spektar različitih emocija. Osećanja ti mogu varirati od neopisive sreće, preko straha, tuge, anksioznosti, razdražljivosti i brige. Uvek imaj na umu da je svako od ovih osećanja potpuno u redu i nemoj bežati od njega. Sigurno ti se mnogo puta desilo da od sebi bliskih žena slušaš priče o prvom susretu sa bebom, tom trenutku čiste sreće kad sav bol zaboraviš. U realnosti se to ipak ne dešava svim mamama i to je sasvim normalno. U redu je da to ne osetiš, vreme povezivanja sa bebom ti tek predstoji, ne brini. Daj sebi vremena, <a href=\"/blog/briga-o-sebi/sta-zapravo-znaci-briga-o-sebi/\">brini o sebi</a> i dalje, beba jeste sada centar tvog univerzuma, ali nemoj da zaboraviš na sebe.</p>\n<p>Ako nemaš dovoljno snage, vremena, umorna si ili se osećaš manje sigurno u preuzimanju majčinske uloge, i to je u redu. Potraži pomoć. Nije važno da li je to suprug, majka, drugarica ili neko drugi. Traženje pomoći nije znak slabosti niti toga da nisi dobra majka, naprotiv – to je znak da si dovoljno spremna da budeš dobra majka. Kada podeliš sa suprugom ili nekim drugim obaveze, imaćeš više vremena za sve vas i bićeš zadovoljnija. Odmaraj se, čitaj, prošetaj, idi na kafu sa drugaricom – radi bilo šta što te čini zadovoljnom.</p>\n<p>Ukoliko ipak primetiš neki od gorepomenutih simptoma, razgovaraj sa nekim sebi bliskim, potražite zajedno stručnu pomoć, i ne zaboravi da je to što ti se dešava sasvim u redu.</p>\n<p>I uvek imaj na umu: Dobra mama je mama koja je dobro.</p>\n<p>Jelena Bojkovska</p>\n","humanTime":"06.05.2022","datetime":"2022-05-06T00:00:00.000Z","timeToRead":4}},"context":{}}