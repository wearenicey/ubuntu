{"hash":"3e6d96913720279102fca1d46ba104cb11e9f28a","data":{"post":{"path":"/blog/roditeljstvo/izazovi-roditeljstva-da-li-sam-dobar-roditelj/","name":"Aloo","title":"Izazovi roditeljstva - da li sam dobar roditelj?","metaDesc":"Kako prihvatiti i prevazići situacije u kojima se možete naći trudeći se da budete savršen roditelj.","category":{"title":"Roditeljstvo"},"image":"izazovi-roditeljstva.jpg","image_caption":"Photo by Josh Spires on Unsplash","excerpt":"Često u radu sa roditeljima čujem kako se preispituju da li svoju ulogu obavljaju na dobar način.","imageTwo":{"path":"/izazovi-roditeljstva.jpg","alt":"odrastanje"},"content":"<p>Često u radu sa roditeljima čujem kako se preispituju da li svoju ulogu obavljaju na dobar način. Preispitivanje je u redu, čak je i poželjno, jer na taj način možete da se izmaknete korak unazad i sagledate širu sliku. Preispitivanje je prihvatljivo do onog trenutka dok ne počnete da se progonite tezama da niste dobar roditelj. Reći ću da je preispitivanje u redu do trenutka dok na svoja pleća ne nabacite još jedan kamen krivice rečenicom “mogli smo bolje”.</p>\n<p><strong>Ne postoji savršen roditelj, niti je poželjno težiti tome.</strong></p>\n<p><strong>Kako bismo i mogli odrediti šta to ima roditelj kojeg bismo okarakterisali kao savršenog?</strong></p>\n<p>Razni su razlozi koji mogu doprineti da posumnjate u adekvatnost vaše uloge. Faze koje prolazite sa decom bez obzira na uzrast, mogu biti veoma zahtevne i izazovne, uostalom, kao i drugi segmenti u životu, sa usponima i padovima. </p>\n<p>Možda ste rođenjem deteta već imali ideju kako ćete se prema njemu ophoditi i koje ćete moralne vrednosti da ističete. Kao roditelji često pred sebe postavljamo visoka očekivanja, pa je osećanje frustracije utoliko veće kada dete učini nešto što je u suprotnosti sa našim modelom vaspitanja. U takvim situacijama skloni smo da mučimo sebe pitanjima “gde grešim”, “da li postavljam mnogo zahteva” ili “da li sam dobar roditelj”?</p>\n<p>Sve ovo ne predstavlja odraz vaše neadekvatnosti, već činjenice da ste osoba koja ima osećanja, koja greši, koji ima pravo da ne zna šta i kako dalje. U takvim situacijama, dopustite sebi da odahnete. Podelite sa partnerom ili bliskom osobom brige i nedoumice. Ljudski je da spoznate da nemate supermoći. Podsetite se da ste u ulozi roditelja našli tek rođenjem vašeg deteta. Roditeljstvo se uči, a tokom detetovog odrastanja i razvoja, jača i razvija se i vaša uloga roditelja. Ponegujte vaše unutrašnje dete i odvojite vreme za vas. Brigom o sebi brinete o vašem mentalnom i fizičkom zdravlju. Ujedno je ovo sjajan način da obnovite energiju i budete funkcionalniji u procesu vaspitanja. Takođe, ako uzmemo u obzir činjenicu da deca uče po modelu, istakla bih da ćete samonegom vlastitih potreba, detetu poslati značajnu poruku – “u redu je da sebi budeš važan”.</p>\n<p><strong>Roditeljstvo je proces, nadahnujući, ne tako jednostavan.</strong></p>\n<p><strong>Odrastanje je proces, izazovan, ne tako jednostavan.</strong></p>\n<p>Zajedničko za oba procesa je saznanje da, kada ovladate veštinom aktivnog slušanja, komunikacijom, razumevanjem i izgradite poverenje, dobijate odnos koji je lekovit, kako za vas tako i za dete. Lekovitost odnosa ogleda se u činjenici da ste adekvatnim vaspitnim stilom izgradili temelj koji će se uspešno nositi sa izazovima koji mu predstoje. Na tom temelju i stubovima ljubavi, poštovanja i podrške, izgradićete prostor u kojem će se dete osećati prihvaćeno, baš takvo kakvo jeste. Jednom kada dete učita i obradi vaše poruke ljubavi, memorisaće onu jednu, koja je za njegov psihološki razvoj od velike važnosti – “JA VREDIM”.</p>\n<p> Sandra Malović Likić</p>\n","humanTime":"11.03.2022","datetime":"2022-03-11T00:00:00.000Z","timeToRead":2}},"context":{}}