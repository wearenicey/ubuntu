{"hash":"254d2993110ca60a88e55a1f6131d8cb343bf527","data":{"post":{"path":"/blog/roditeljstvo/razmazeno-ili-zanemareno-dete/","name":"Aloo","title":"Razmaženo ili zanemareno dete","metaDesc":"Tekst o tome kako zanemareno dete možemo doživeti kao razmaženo.","category":{"title":"Roditeljstvo"},"image":"razmazeno-ili-zanemareno-dete.jpg","alt":"razmaženo dete","image_caption":"Photo by Josh Spires on Unsplash","excerpt":"Nije redak slučaj ni u praksi ni u svakodnevici da osobe koje su zapravo zanemarene percipiramo kao razmažene.","imageTwo":{"path":"/razmazeno-ili-zanemareno-dete.jpg","alt":"razmaženo dete"},"content":"<p>Nije redak slučaj ni u praksi ni u svakodnevici da osobe koje su zapravo zanemarene\npercipiramo kao razmažene. I imajući u vidu da i razmažujući i zanemarujući stil kao ishod\nčesto daju slične karakterne crte kod dece, lako je napraviti takvu grešku u proceni. Realnost\nje da su deca koja su razmažena u pravom smsilu te reči zapravo vrlo retka, i isto tako tužna\nrealnost je da su različiti vidovi zanemarivanja vrlo česti. U ovom tekstu ćemo zato podvući\nrazliku između ove dve kategorije i detaljnije razmotriti kako sve zanemarivanje može da\nizgleda.</p>\n<h2 id=\"razmaženo-dete\"><a href=\"#razma%C5%BEeno-dete\" aria-hidden=\"true\"><span class=\"icon icon-link\"></span></a>Razmaženo dete</h2>\n<p>Razmažujući roditelj nije roditelj koji previše mazi dete. Ne postoji način da nekog previše\nvolimo. Razmažujući roditelj upada u zamku preteranog popuštanja detetovim impulsima i\nhirovima, a ne njegovim bazičnim potrebama. Propušta da dozvoli detetu da uči iz svojih\ngrešaka hronično ga spašavajući od posledica. Iza razmaženog deteta često, ali ne uvek stoji\nporodica narcistične strukture koja detetu kroz ponašanje i tretman šalje poruku da su njegove\npotrebe uvek važnije od potreba drugih. Rezultat je odrasla osoba koja nema razvijene\nkapacitete da se suoči sa izazovima stvarnog života, koja ima osećaj da su joj drugi nešto\ndužni, da zaslužuje bolje od drugih. Njeno ponašanje zato može biti hirovito, pretenciozno,\nantisocijalno i tu, u oblasti ponašanja, dolazi do preklapanja sa posledicama zanemarujućeg\nvaspitanja.</p>\n<h2 id=\"zanemareno-dete\"><a href=\"#zanemareno-dete\" aria-hidden=\"true\"><span class=\"icon icon-link\"></span></a>Zanemareno dete</h2>\n<p>Izraz zanemareno dete često se percipira kao da dete dolazi iz visoko disfunkcionalne\nporodice sa socijalne margine i kao da uz ovu sintagmu očekujemo neku dramatičnu\npozadinu. I upravo je takva uvrežena percepcija ono što nas lako zavede da previdimo neke\ndruge očigledne znake zanemarivanja.</p>\n<p>Pre svega, važno je naglasiti da ni zanemarenost ni razmaženost ne moraju imati i često i\nnemaju nikakve veze sa društvenim statusom porodice. Nisu samo imućna deca razmažena,\nniti su samo siromašna deca zanemarena.</p>\n<p>Džefri E. Jang, osnivač Shema psihoterapijske škole, izdvaja tri vida zanemarivanja:</p>\n<ul>\n<li>deprivacija nege (detetu su uskraćena pažnja, toplina, ljubav, povezivanje)</li>\n<li>deprivacija empatije (roditelji ne prepoznaju osećanja deteta, uskraćuju mu razumevanje, podršku, ne slušaju ga, ignorišu emocionalnu realnost deteta)</li>\n<li>deprivacija zaštite (dete je previše rano ohrabreno da se osamostali a pritom mu je uskraćeno adekvatno vođstvo, direkcija, usmeravanje).</li>\n</ul>\n<p>Ni u jednom od ova tri vida zanemarivanja novac i društveni status porodice suštinski ne\nigraju nikakvu ulogu. Zanemareno dete ne mora biti fizički zapušteno, kako često očekujemo.\nTo je dete koje nam može izgledati kao i svako drugo, koje uredno izvršava svoje obaveze,\npočešljano, lepo obučeno, bez očiglednih naznaka da mu bilo šta nedostaje. Suština je da su\nzanemarene deteove bazične emocionalne potrebe.</p>\n<p>Kako zanemrivanje počinje vrlo rano, pre nego što dete nauči da govori, ono često nema reči\nda izrazi šta je to što mu nedostaje. Oseća neodređenu prazninu, usamljenost, ima teškoća da\nse autentično poveže sa drugima. Ono može, naročito u periodu adolescencije izražavati\nnezadovoljstvo na vrlo burne, upadljive načine. Ukoliko ovakvo dete ostvaruje solidan uspeh\nu školi, ili ima neki talenat koji ga izdvaja od druge dece, ili potiče iz imućne porodice,\ngotovo po pravilu će ga važni drugi – nastavnici, roditelji, učitelji percipirati kao razmaženo\nukoliko i pokuša da izrazi da ima problem. Takvo iskustvo samo potvrđuje kod deteta stav sa\nkojim je odraslo, da niko stvarno nije tu za njega, da ga niko neće čuti i razumeti.</p>\n<p>Duboka emocionalna glad sa kojom ova deca rastu u kritičnim razvojnim fazama vrlo često\nće biti kompenzovana prezahtevnim ponašanjem, burnim, hirovitim reakcijama. Upravo zato\nzanemarena deca mogu delovati narcistično kada su u buntu, a zapravo se bune protiv\nzanemarivanja. Naročito je karakteristična takva reakcija kod dece koja nisu imala dovoljno\nljubavi a uvažavana su samo zbog talenta ili drugih posebnih sposobnosti.</p>\n<p>Za razliku od razmažujućeg stila vaspitanja koji je posledica toga što roditelj radi nešto na\nštetu deteta, ovde je mehanizam potpuno drugačiji. Zanemarenost je posledica odusustva\nodređenih ponašanja, roditelji su emocionalno nedostupni, detetu je uskraćeno zadovoljenje\nbazičnih emocionalnih potreba.</p>\n<p><strong>Može li dete da bude istovremeno i razmaženo i zanemareno?</strong></p>\n<p>Vaspitni stilovi roditelja mogu biti različiti. Ukoliko bar jedan roditelj dovoljno dobro\nzadovoljava emocionalne potrebe deteta, ono verovatno neće razviti patologiju koja prati\nkonstantno zanemarivanje, ali može imati izazovan odnos sa roditeljem koji ga zanemaruje.\nKod razmažene dece vrlo često ćemo prepoznati određene elemente emocionalnog\nzanemarivanja.</p>\n<p>Razlika je u tome što je razmaženo dete pogrešno naučeno da očekuje da ga drugi spase i reše\nsve probleme, ali suštinski ono nema loše mišljenje o sebi. Često zapravo ima vrlo visoko\nmišljenje o svojim kvalitetima. Zanemareno dete veruje da sa njim nešto suštinski nije u redu\npošto nikada ne dobija ono što mu je potrebno, zaključuje da je ono krivo što mu je uskraćena\nljubav.</p>\n<p>Oba deteta mogu se ponašati antisocijalno. Razmaženo dete jer veruje da su njegove potrebe\nna prvom mestu i da ima prava da očekuje od drugih da mu se podrede, a zanemareno pošto\nzaključi da mu drugi ionako nikada neće odgovoriti na njegove potrebe, ponašaće se kao da\ndrugi nisu važni.\nZanimljivo jo što će zanemareno dete često dugo idealizovati svoje roditelje. Što je veći\nstepen zanemarenosti to će intenzivnija biti idealizacija. To je naročito slučaj u porodicama\nkoje na prvi pogled deluju potpuno funkcionalno, i gde je zanemarenost prisutna na vrlo\nsuptilan način.</p>\n<p><strong>Zaključak</strong></p>\n<p>Ne postoji konkretna formula, skup koraka ili set pravila koji će vam garantovati adekvatan\nodnos prema detetu. Najvažnije je da roditelj ima kapaciteta da ostvari bliskost sa detetom, da\nmu pruži toplinu, sigurnost i ljubav na autentičan način. Što je jači odnos koji izgradite sa\ndetetom, to su manje potrebe da se držite nekih konkretnih vaspitnih koncepata. A da biste\nmogli da prepoznate i adekvatno odgovorite na detetova osećanja jedini je preduslov da\numete da ih prepoznate kod sebe. Zato je psihoterapija dece uvek daleko efikasnija kada i\nroditelj radi na sebi.</p>\n<p>Jasna Ani</p>\n","humanTime":"09.09.2022","datetime":"2022-09-09T00:00:00.000Z","timeToRead":5}},"context":{}}