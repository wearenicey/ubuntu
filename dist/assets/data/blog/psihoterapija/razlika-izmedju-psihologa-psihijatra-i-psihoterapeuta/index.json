{"hash":"b19729e9babbc6f73af244e952ad674ab160b428","data":{"post":{"path":"/blog/psihoterapija/razlika-izmedju-psihologa-psihijatra-i-psihoterapeuta/","name":"Aloo","title":"Razlika između psihologa, psihijatra i psihoterapeuta","metaDesc":"Psihijatri, psiholozi i psihoterapeuti često rade zajedno, kao tim, želeći da pomognu.","category":{"title":"Psihoterapija"},"image":"razlika.jpg","alt":"psiholog psihijatar psihoterapeut","image_caption":"Photo by Josh Spires on Unsplash","excerpt":"Psihijatri, psiholozi i psihoterapeuti često rade zajedno, kao tim, želeći da pomognu.","imageTwo":{"path":"/razlika.jpg","alt":"psiholog psihijatar psihoterapeut"},"content":"<p>Psihijatri, psiholozi i psihoterapeuti često rade zajedno, kao tim, želeći da pomognu. Iako su njihove profesije i delatnosti različite, zajedničko im je bavljenje ljudskom dušom i psihom. Ova tri profesionalca međusobno sarađuju i uključuju jedni druge u svoj rad po potrebi. I pored toga, česta je zabuna oko toga šta oni tačno rade i koje su razlike u ovim zanimanjima kao i kada ih treba posetiti.</p>\n<h2 id=\"psiholog\"><a href=\"#psiholog\" aria-hidden=\"true\"><span class=\"icon icon-link\"></span></a>Psiholog</h2>\n<p><em>Obrazovanje</em>: Psiholozi su osobe koje su završile studije psihologije u trajanju od četiri godine.</p>\n<p><em>Šta rade</em>? Koriste različite metode i testove da ispitaju psihičke i intelektualne funkcije, motivaciju i ličnost klijenta. To znači da psiholozi po završenim studijama imaju pristup i znaju da koriste i primenjuju testove inteligencije, testove ličnosti, profesionalne orijentacije, a takođe rade intervjue, pa i selekciju kandidata za zapošljavanje u preduzećima. Psiholozi uglavnom rade sa nekliničkom populacijom, odnosno ljudima koji nemaju mentalne bolesti. Oni ne daju dijagnoze niti prepisuju lekove, ali su upoznati sa klasifikacijom mentalnih bolesti i imaju znanja i veština da ih prepoznaju. Kako bi se bavili psihoterapijom, neophodno je da nakon završenih osnovnih studija upišu dodatnu eduakciju iz nekog psihoterapijskog pravca.</p>\n<p><em>Gde rade</em>? Psiholozi rade u stručnim timovima u medicinskim ustanovama poput ambulanti i bolnica, ali takođe i u drugim ustanovama poput škola, vrtića, u firmama i preduzećima, u psihološkim savetovalištima, itd.</p>\n<p><em>Zašto idemo kod psihologa</em>? Psihologa posećujemo ako želimo da saznamo nešto više o sebi i svojoj ličnosti, ali takođe i ako postoje teškoće pri učenju, ili pri donošenju odluke o tome koji fakultet ili zanimanje odabrati, kao i za potrebe kliničke procene (na primer od strane preduzeća u kom radimo, za potrebe dobijanja vozačke dozvole, ili na preporuku terapeuta kod koga klijent ide).</p>\n<h2 id=\"psihijatar\"><a href=\"#psihijatar\" aria-hidden=\"true\"><span class=\"icon icon-link\"></span></a>Psihijatar</h2>\n<p><em>Obrazovanje</em>: Psihijatri su osobe koje su završile studije medicine i nakon toga specijalizaciju iz psihijatrije.</p>\n<p><em>Šta rade</em>? Oni takođe rade na prevenciji i lečenju mentalnih bolesti. Psihijatri postavljaju dijagnoze a to što su lekari im omogućava da prepisuju lekove kada procene da je u procesu lečenja to neophodno. Nakon toga, prate stanje pacijenta i vode računa kako farmakoterapija deluje.</p>\n<p><em>Gde rade</em>? Psihijatri mogu raditi u državnim ustanovama poput ambulanti i bolnica ili u privatnim klinikama.</p>\n<p><em>Zašto idemo kod psihijatra</em>? Kod psihijatra se može otići na uput i preporuku psihologa ili psihoterapeuta, radi konsultacije i kada procene da je farmakoterapija potrebna za dalji nastavak rada i poboljšanje kvaliteta života. Na psihijatrijski pregled se može otići i samoinicijativno ako osoba oseti da joj je teško da funkcioniše na svakodnevnom nivou zbog, na primer, nedostatka sna, volje, motivacije, apetita, <a href=\"/blog/panicni-napadi/sta-su-panicni-napadi-zbog-cega-nastaju/\">napada panike</a>, <a href=\"/blog/anksioznost-i-anksiozni-poremecaji/sta-je-aksioznost/\">anksioznosti</a>, halucinacija, itd.</p>\n<h2 id=\"psihoterapeut\"><a href=\"#psihoterapeut\" aria-hidden=\"true\"><span class=\"icon icon-link\"></span></a>Psihoterapeut</h2>\n<p><em>Obrazovanje</em>: Psihoterapeuti završavaju posebnu psihoterapijsku edukaciju u okviru jedne terapijske škole u trajanju od najmanje četiri godine. Pored toga, imaju i završene studije psihologije, psihijatrije, pedagogije ili neke druge humanističke nauke. U obavezi su da i sami prođu lični rad sa svojim psihoterapeutom, što znači da provedu nekoliko stotina sati u ulozi klijenta, kao i da tokom svoje edukacije rade pod supervizijom, odnosno pod nadzorom svojih mentora. </p>\n<p>Različite su terapijske škole i pravci za koje se psihoterapeuti opredeljuju i među njima postoje razlike ali i dosta sličnosti. Neke od njih su: psihoanaliza, geštalt, <a href=\"/blog/psihoterapijski-pravci/osnovni-principi-transakcione-analize/\">transakciona analiza</a>, art terapija, <a href=\"/blog/psihoterapijski-pravci/psihodorama/\">psihodrama</a>, <a href=\"/blog/psihoterapijski-pravci/metafora-i-sistemska-porodicna-psihoterapija/\">sistemska porodična psihoterapija</a>, racionalno-emotivna i kognitivno-bihejvioralna terapija, itd.</p>\n<p><em>Šta rade</em>? Psihoterapeuti mogu raditi i sa ljudima koji imaju mentalne poremećaje, kao i sa ljudima koji spadaju u nekliničku populaciju i samo žele da poboljšaju kvalitet svog života. Sa klijentima oblikuju cilj na kome žele da rade, prave plan lečenja i pomažu im, koristeći svoja znanja i tehnike, da dostignu svoj pun potencijal. Puno pažnje poklanjaju odnosu između terapeuta i klijenta. U psihoterapiji je važno da taj odnos bude čvrst i pun poverenja da bi i klijent time napredovao i zato je empatija jedno od glavnih oruđa terapeuta. Svaka osoba je individua za sebe i u terapiji joj se tako i pristupa.</p>\n<p><em>Gde rade</em>? Psihoterapeuti najčešće rade u okviru savetovališta ili u privatnoj praksi. I pored kvalitetnih edukacija koje vode vrsni stručnjaci iz Srbije i iz inostranstva u proteklih nekoliko decenija, trenutno u našoj zemlji ne postoji zakon o psihoterapiji, ali postoje naznake da će se u narednom periodu taj proces završiti i da će psihoterapija biti i zvanično priznata profesija.</p>\n<p><em>Zašto idemo kod psihoterapeuta</em>? Ljudi odlaze kod terapeuta iz najrazličitijih razloga, a zajedničko im je to što žele da rade na sebi i da imaju bolji kvalitet života. Razlozi mogu biti: problemi sa učenjem, nemogućnost da se nosi sa sopstvenim emocijama, bitni životni događaji i odluke koji se donose, životne krize, želja da se nauči više o sebi, da se poboljša komunikacija sa drugima, itd. Razlog ne mora biti jasno definisan. Nekada se klijent samo oseća loše a da ni sam ne zna zašto, i onda sa terapeutom otkriva koji bi mogli da budu razlozi za to.</p>\n<p>Aleksandra Biberdžić</p>\n","humanTime":"27.11.2021","datetime":"2021-11-27T00:00:00.000Z","timeToRead":4}},"context":{}}