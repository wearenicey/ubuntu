{"hash":"263abffd55b4fcdfc6d68927b33ae4539c8018d5","data":{"post":{"path":"/blog/briga-o-sebi/kako-gradimo-samopouzdanje-i-samopostovanje/","name":"Aloo","title":"Kako gradimo samopouzdanje i samopoštovanje","metaDesc":"Tekst o psihološkom aspektu prihvatanja sebe onakvima kakvi jesmo, kako da se odviknemo od izgovora i ZAŠTO možda nismo samouvereni i uspešni. Naučite da se osećate dobro u svom životu tako što ćete početi od ljubavi prema sebi.","category":{"title":"Briga o sebi"},"image":"kako-gradimo-samopouzdanje-i-samopostovanje.jpg","image_caption":"Photo by Josh Spires on Unsplash","excerpt":"Od rođenja pa tokom odrastanja dobijali smo niz poruka o vrednostima, moralnim načelima, drugim ljudima, svetu i načinima uklapanja u svet.","imageTwo":{"path":"/kako-gradimo-samopouzdanje-i-samopostovanje.jpg","alt":"samopouzdanje i samopoštovanje"},"content":"<p>Od rođenja pa tokom odrastanja dobijali smo niz poruka o vrednostima, moralnim\nnačelima, drugim ljudima, svetu i načinima uklapanja u svet. Još na najranijem uzrastu, pod\ndejstvom roditeljskih poruka, doneli smo odluke, koje su se u odraslom dobu čvrsto\nutemeljile u našu ličnost. Međutim, svako dete je jedinstveno, pa tako ista poruka ne mora\nostaviti isti efekat. Možda ste u porodici bili najstariji od braće i sestara, pa se podrazumevalo\nili su od vas zahtevali, da veći deo vremena brinete o braći i sestrama. Kritikujući glas roditelja,\nutišao bi vaše negodovanje, a vaša odluka izgledala bi ovako „Biću dobra i poslušna, jer će\ntako roditelji biti zadovoljni“. Ukoliko ste u takvim situacijama dobijali pohvale za takvo\nponašanje, to je dodatno uticalo na važnost odluke, jer je potreba da budemo primećeni i\npohvaljeni, prisutna od najranijeg uzrasta. Važno je istaći, da su u najvećem broju slučajeva\nroditeljske poruke ka nama bile usmerene iz ljubavi i iz najbolje namere. Često je to bilo\nnajbolje što su u tom trenutku umeli da nam pruže. To je u redu, posebno ako imamo u vidu\nvaspitne i kulturološke obrasce koji su njima u detinjstvu ponuđeni. Tada dobijamo\nkompleksniju sliku, koja neće modifikovati naša iracionalna uverenja, ali će biti dobra polazna\ntačka za prihvatanje nesavršenosti naših roditelja.</p>\n<h2 id=\"samopoštovanje\"><a href=\"#samopo%C5%A1tovanje\" aria-hidden=\"true\"><span class=\"icon icon-link\"></span></a>Samopoštovanje</h2>\n<p>Poruke koje smo dobijali od bližnjih ljudi, uticale su na naše samopoštovanje i\nsamopouzdanje. Samopoštovanje predstavlja sliku o sopstvenoj vrednosti, a važno nam je jer\npozitivnom slikom o našoj ličnosti, uvažavamo i ličnost drugih ljudi. Istraživanja pokazuju da\nna formiranje samopoštovanja u značajnoj meri utiče uvažavanje mišljenja deteta i pružanje\nmogućnosti da stvari radi na sopstveni način. Za jačanje samopoštovanja deteta, važne su\npohvale roditelja, jer iz pohvala deca crpe pozitivnu sliku o sebi. Pa tako, u gore navedenom\nprimeru, devojčica koja je donela odluku da će biti dobra i poslušna, jer će ljudi oko nje biti\nzadovoljni, može osećati odgovornost za tuđe potrebe i osećanja. Sa druge strane, svoje\npotrebe stavlja na drugo mesto, što dalje vodi u deprivaciju zadovoljstva i negativnu sliku o\nličnoj vrednosti. Rečnikom Transakcione analize, ovakva situacija stvara plodno tlo za razvijanje drajvera Udovolji drugima. U praksi aktiviranje ovog drajvera dovodi do ostvarivanja\ndoživljaja lične vrednosti.</p>\n<h2 id=\"samopouzdanje\"><a href=\"#samopouzdanje\" aria-hidden=\"true\"><span class=\"icon icon-link\"></span></a>Samopouzdanje</h2>\n<p>Samopouzdanje je drugi segment doživljaja naše ličnosti. Predstavlja pozitivan\ndoživljaj sebe i svojih potencijala. Ogleda se kroz realno opažanje sposobnosti i veština, bez\nuslovljavanja lične vrednosti. Na primeru iz teksta, uslovljavanje vrednosti bi zvučalo ovako\n„Vredim samo ako brinem o drugima“. Značajno je istaći da se ljudi ne rađaju sa\nsamopouzdanjem, već ga formiraju pod uticajem onoga za šta smo ohrabreni u detinjstvu i šta\nnam je dozvoljeno da postanemo. U slučaju da ste imali lošiju startnu poziciju, i niste bili\nizloženi ovakvim porukama, ohrabrujem vas da sada istražite ovo polje jer su dobrobiti\nvišestruke: vera u uspeh, jasno izražavanje mišljenja, jača psihološka otpornost na stres, bolje\nraspoloženje i kvalitetniji međuljudski odnosi.</p>\n<p><strong>Početak promene</strong></p>\n<p>Rad na samopouzdanju je proces i zahteva višegodišnji, a katkad i celoživotni rad, ali nemojte\nda vas to obeshrabri, a u nastavku su predlozi kako da pojačate veru u sebe i sopstvene\nkapacitete, i započnete promenu:</p>\n<ul>\n<li>Preuzmite odgovornost – imate izbor da donosite odluke. Ne krivite druge za greške\nkoje su vam se desile.</li>\n<li>Preispitajte svoje ciljeve i želje – važno je da sebi odgovorite, da li to želite da ostvarite\nzbog sebe ili zbog drugih?</li>\n<li>Živite ovde i sada – ako birate da živite u prošlosti – stagnirate. Ako „predviđate\nbudućnost“ i živite za vreme koje treba da se desi, udaljavate se od sebe i vaših\ntrenutnih, autentičnih potreba.</li>\n<li>Ohrabrujte sebe – podržite sebe u novim aktivnostima i verujte u svoje mogućnosti.</li>\n<li>Ne poredite se sa drugima – vašu vrednost ne određuju postignuća drugih ljudi.</li>\n<li>Negujte sebe i volite sebe, jer čovek koji voli sebe u stanju je da voli i druge ljude.</li>\n</ul>\n<p>Sandra Malović Likić</p>\n","humanTime":"24.06.2022","datetime":"2022-06-24T00:00:00.000Z","timeToRead":3}},"context":{}}