{"hash":"4f4b26615ed1c3051616cd94cf0d7fc34a7756bb","data":{"post":{"path":"/blog/nefunkcionalna-ponasanja/znaca-porodice-u-nastanku-i-resavanju-problema-zavisnosti/","name":"Aloo","title":"Značaj porodice u nastanku i rešavanju problema zavisnosti","metaDesc":"Porodica je složen višedimenzionalan sistem, obojen etičkim, istorijskim, biološkim i socijalnim kategorijama.","category":{"title":"Nefunkcionalna ponašanja"},"image":"znacaj-porodice.webp","image_caption":"Photo by Josh Spires on Unsplash","excerpt":"Porodica je složen višedimenzionalan sistem, obojen etičkim, istorijskim, biološkim i socijalnim kategorijama.","imageTwo":{"path":"/znacaj-porodice.webp","alt":"A colorful building against a blue sky background"},"content":"<h2 id=\"kako-se-definiše-porodica\"><a href=\"#kako-se-defini%C5%A1e-porodica\" aria-hidden=\"true\"><span class=\"icon icon-link\"></span></a>Kako se definiše porodica?</h2>\n<p>Porodica je složen višedimenzionalan sistem, obojen etičkim, istorijskim, biološkim i socijalnim kategorijama. Jedna od mnogih definicija kaže da je porodica <em>emocionalni sistem od najmanje tri generacije srodnika koji su međusobno povezani krvnim, zakonskim i istorijskim vezama</em>. Iz ovakvog određenja, zaključujemo da je ona mnogo više od suživota njenih članova. Danas često zastupljeno stanovište o porodici jeste tzv. sistemski pristup prema kojem se porodica posmatra kao živi sistem koji raste i razvija se tokom vremena u određenom društvenom kontekstu.</p>\n<p>Kada je reč o bolestima zavisnosti, postoje izvesne činjenice: zavisnost se javlja u porodici, ugrožava porodicu i šteti joj, porodica učestvuje u održavanju zavisnosti, porodica je izvor oporavka itd. Česta je zabluda da su zavisnici sami i odbačeni, dok je zapravo činjenica da, kao i većina, žive u nekoj porodici i imaju izvesnu istoriju i poreklo.</p>\n<h2 id=\"adolescencija-kao-rizičan-period\"><a href=\"#adolescencija-kao-rizi%C4%8Dan-period\" aria-hidden=\"true\"><span class=\"icon icon-link\"></span></a>Adolescencija kao rizičan period</h2>\n<p>Poznato je da priča o zavisnosti često vodi do perioda adolescencije kao rizičnog životnog doba. To je period gde postoji raskorak između telesnog i psihičkog razvoja, pa je tada osoba u povećanom riziku od razvijanja zavisnosti. Adolescencija je period kada porodica treba da preraspodeli uloge, preispita granice i prilagodi se adolescentu koji bi da “izađe” iz kuće, a nema dovoljno kapaciteta za punu samostalnost. Ovaj period je veliki test za celu porodicu. Kada radimo sa klijentima koji imaju problem zavisnosti, uglavnom se dođe do saznanja da je prvi kontakt sa drogom/alkoholom/kockom bio u periodu s kraja osnovne ili u srednjoj školi. U tom periodu se ističe potreba adolescenata za pažnjom, empatijom i zaštitom, te nedostatak istih vodi ka rešenjima kao što su uključivanje u vršnjačke grupe ili prekomerno korišćenje interneta i društvenih mreža. Mišljenje vršnjaka postaje značajnije, a loša komunikacija, nedostatak roditeljske kontrole i podrške značajno utiču na adolescenta, i pogodno su tlo da adolescentski bunt bude usmeren baš na porodicu i ukućane.</p>\n<h2 id=\"rizični-faktori-u-porodici\"><a href=\"#rizi%C4%8Dni-faktori-u-porodici\" aria-hidden=\"true\"><span class=\"icon icon-link\"></span></a>Rizični faktori u porodici</h2>\n<p>Pojedini rizični faktori su direktno vezani za zavisnost – postojanje zavisnosti u porodici (uticaji genetike), postojanje modela (često model roditelja), pozitivan stav porodice prema drogama, alkoholu, kocki, kao i sama izloženost supstancama ili kockanju.</p>\n<p>Dalje, nepovoljan uticaj mogu imati i loš brak, izloženost stresu, postojanje psihijatrijskih bolesti u porodici, zlostavljanje, zanemarivanje, popustljiv ili autoritaran model vaspitanja, slanje duplih poruka. Tako, na primer, sistemski terapeuti vide loš odnos u braku kao faktor rizika za razvoj zavisnosti kod dece, a objašenjenje leži u tome da deca razvojem zavisnosti pokušavaju da održe porodicu na okupu.</p>\n<h2 id=\"šta-kaže-statistika\"><a href=\"#%C5%A1ta-ka%C5%BEe-statistika\" aria-hidden=\"true\"><span class=\"icon icon-link\"></span></a>Šta kaže statistika?</h2>\n<p>Postoje podaci koji govore da više od 50% adolescenata sa problemom zavisnosti dolazi iz porodica gde je već prisutna zavisnost. Takođe, porodične studije su pokazale da su prvi rođaci alkoholičara tri do pet puta skloniji tome da i oni razviju alkoholizam, a dva puta su veće šanse da razviju narkomaniju u odnosu na one čiji rođaci nisu zavisnici. Dosta istraživanja se bavilo i decom čiji su roditelji zavisnici i rezultati uglavnom pokazuju da je kod potomaka više stresa, kao i problema sa alkoholom i drogama i dijagnostikovanih poremećaja, nego kod dece čiji roditelji nisu zavisnici.</p>\n<p>Još jedan rizični faktor jeste i vaspitni stil roditelja. Naime, veći je rizik za pojavu zavisnosti ukoliko su očevi odsutni i emocionalno distancirani, a majke previše zaštitnički nastrojene ili popustljive. Ističu se dve krajnosti – roditelji su ili previše popustljivi i zaštitnički ili odbacujući.</p>\n<p>Mnoga istraživanja potvrđuju povezanost između narušenih porodičnih odnosa i zavisnosti. Pri čemu se istuču: loše porodično funkcionisanje, nezdravi načini rešavanja problema unutar porodice, narušene uloge i odgovornosti, nedovoljna emocionalna uključenost, neadekvatan emocionalni odgovor.</p>\n<h2 id=\"porodica-kao-faktor-zaštite--preventivni-faktor\"><a href=\"#porodica-kao-faktor-za%C5%A1tite--preventivni-faktor\" aria-hidden=\"true\"><span class=\"icon icon-link\"></span></a>Porodica kao faktor zaštite – preventivni faktor</h2>\n<p>U pogledu prevencije treba pomenuti i teoriju Erika Berna prema kojoj je jedan od bitnih zaštitnih faktora, kada je u pitanju razvoj zavisnosti, <em>raspodela vremena</em>. Porodice čiji članovi raspoređuju svoje vreme kroz zajedničke ili individualne aktivnosti različitog karaktera osećaju se ispunjenije, aktivnije, bolje.</p>\n<p>S druge strane, dosada, bezvoljnost, nedostatak aktivnosti, apatija, ravnodušnost, loša raspodela vremena mogu dovesti do narušenih emotivnih veza i lošije kohezije, što je pogodan teren za razvoj rizičnih ponašanja. Takođe, kao preduslov za psihičko i fizičko zdravlje dece Bern navodi porodičnu toplinu i podržavajuću atmosferu.</p>\n<p>Smanjenju rizika doprinose i porodična povezanost, dobar odnos između članova porodice, sa jasnim zaduženjima, kao i negovanje zdravih životnih stilova. Kao zaštitni faktori još se izdvajaju poverenje između dece i roditelja, dvostrana i jasna komunikacija, toplina porodičnih odnosa.</p>\n<h2 id=\"uloga-i-značaj-porodice-u-tretmanu-zavisnosti\"><a href=\"#uloga-i-zna%C4%8Daj-porodice-u-tretmanu-zavisnosti\" aria-hidden=\"true\"><span class=\"icon icon-link\"></span></a>Uloga i značaj porodice u tretmanu zavisnosti</h2>\n<p>Kada je reč o bolestima zavisnosti, u cilju dugotrajnog rešenja, neophodno je u toku tretmana uključiti i porodicu, koja ima zadatak da preuzme odgovornost za menjanje disfunkcionalnih obrazaca, a pre svega da stekne uvid u iste – <em>kako je svako od članova doprinosio zavisnosti</em>. Time što će svaki član uvideti svoje nepodobne obrasce doprineće promeni unutar čitave porodice. U praktičnom smislu to bi značilo da treba koristiti porodične snage i resurse kako bi se pomoglo porodici da pronađe način kako da organizuje život bez zavisnosti.</p>\n<p>Neki od terapijskih ciljeva rada sa ovim porodicama jesu: pomaganje porodici da postane svesna svojih potreba, omogućavanje članovima da istraju u lečenju, rad na poboljšanju komunikacije, pomoć da se regulišu odnosi sa okruženjem kao i prevencija prenošenja zavisnosti na sledeće generacije. Porodice koje su završile proces terapije značajno se razlikuju od porodica koje su se tek uključile u terapijski proces, i to i u načinu porodičnog funkcionisanja i korišćenja porodičnih resursa, kao i u načinu rešavanja problema. Ukoliko se porodica ne uključi, rizik od neuspešnog tretmana značajno raste, jer je upravo porodica najveća meta zavisničkih manipulacija i poligon za ispoljavanje i pogoršanje bolesti.</p>\n<p>Jelena Jovičić</p>\n","humanTime":"21.04.2022","datetime":"2022-04-21T00:00:00.000Z","timeToRead":5}},"context":{}}