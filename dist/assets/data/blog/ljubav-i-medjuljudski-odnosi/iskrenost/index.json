{"hash":"e2798a53ed49168110e1cad3532a98ced0fda6d2","data":{"post":{"path":"/blog/ljubav-i-medjuljudski-odnosi/iskrenost/","name":"Aloo","title":"Iskrenost nije isto što i bezobzirnost","metaDesc":"Iscrpan članak o tome kako se iskrenost može pretvoriti u ono što ne bi trebalo da bude: kritiku, bezobzornost i nebrigu za drugoga.","category":{"title":"Ljubav i međuljudski odnosi"},"image":"iskrenost.webp","alt":"iskrenost","image_caption":"Photo by Tingey on Unsplash","excerpt":"Da li je svaka iskrenost u službi najvećeg dobra i da li je svako pozvan da saopštava velike, iskrene reči?","imageTwo":{"path":"/iskrenost.webp","alt":"iskrenost"},"content":"<p><strong>Iskrenost</strong> – reč koja se uglavnom stavlja u pozitivne okvire. U našoj kulturi reč koja svojim prisustvom isključuje obmanu, laž i prevaru. To je visoko vrednovana osobina i neretko ćemo čuti ljude kako se ponose svojim umećem glasnog govorenja istine. Međutim, da li je svaka iskrenost u službi najvećeg dobra i da li je svako pozvan da saopštava velike, iskrene reči? Većina nas je čula ljude koji „nemaju dlake na jeziku“ , koji svojom parolom „što na um – to na drum“ žele da nas stave na mesto koje nam pripada i jasno daju do znanja šta da očekujemo od njih. </p>\n<p>Ljudi su društvena bića i kao takva imaju potrebu da uz osećaj pripadnosti dele sadržaje iz ličnog života, dele bliskost, vreme i osećanja. Sami odlučujemo šta i ko o nama može znati, dok je procena kapaciteta druge osobe za iskrenost koju želimo da joj damo deo empatije i razumevanja da neka istina drugom može biti teret. Pozivam sve da pre čuvenog pitanja : „Hoćeš iskreno?“, razmisle šta čine sadržaji posle potvrdnog odgovora i da li je pitanje postavljeno sebi: „Znam li meru iskrenosti ove osobe?“, ipak deo moralnijeg načela. Brutalna iskrenost svedoči o usmerenosti na sebe i nemogućnosti za sagledavanje osećanja druge osobe.  </p>\n<p>Možda smo pak, vi ili ja, u nekom trenutku života svesno ili nesvesno bili „iskreni akteri“ koji daju neadekvatan oblik istine. Zato ćemo se u ovom tekstu osvrnuti na verziju koja se zove iskrenost, a ima segmente bezobzirnosti i nesaosećajnosti, verziju koja nosi netaktično ponašanje opravdano društveno poželjnom kategorijom.</p>\n<h2 id=\"šta-nije-iskrenost\"><a href=\"#%C5%A1ta-nije-iskrenost\" aria-hidden=\"true\"><span class=\"icon icon-link\"></span></a>Šta nije iskrenost?</h2>\n<p>Iskrenost i bezobzirnost su suprotstavljene kategorije, koje se često izjednačavaju uz sponu „surovosti“. Iskrenost ne mora nužno da boli, kako to često možemo čuti, dok je istina iz bezobzirnosti uglavnom uvredljiva i bolna. Pa tako, iskrenost nije upućivanje kritike ili nekonstruktivne sugestije koja nije tražena, sud o izborima, odlukama, željama, namerama, uvredljiva reč koja se odnosi na ličnost, a ne na postupak ili nepodržavajući, intenzivni komentari obojeni dobronamernošću.</p>\n<p>Ovim (ne)iskrenostima možemo biti izloženi na različite načine, u različitim odnosima i okolnostima, a možemo i sami biti surovo iskreni kada ne pustimo empatiju i osećajnost pre govora.</p>\n<p>Međuljudski odnosi su kompleksni, sadrže dijapazon individualnih i kolektivnih emocija, pa se uz izazove u nekom odnosu možemo naći pozvanim da cenimo surovu iskrenost koja je zapravo u funkciji preventivnog rešavanja griže savesti onog koji nam je daje. S tim u vezi, ne morate poštovati, jer iskrenost nije ni saopštavanje da u odnosu imate mesto koje ne želite, dok je isti potenciran pod maskom zvanom „Budi odgovoran za svoje granice“. Iskrenost nije kritikovanje nečijih osobina dok se gleda u projekat, izveštaj ili neki krajnji produkt. Takođe, nije ni isticanje slabosti i ranjivosti iz moralno superiorne pozicije u koju se samoinicijativno neko postavlja. </p>\n<p>Bezobzirnost je bacanje sadržaja čija težina nije upoređena sa merom onog koji je pogođen.</p>\n<h2 id=\"kada-iskrenost-ne-boli\"><a href=\"#kada-iskrenost-ne-boli\" aria-hidden=\"true\"><span class=\"icon icon-link\"></span></a>Kada iskrenost ne boli?</h2>\n<p>Bliskost nam daje komfor u razmeni. Ljudi sa kojima smo povezani daju sigurnost, uvereni smo u dobronamernost reči i postupaka, pa je iskrenost u tom kontekstu bezbedna. Kao jedan od principa svih bliskih odnosa, iskrenost van njih može biti teška i bolna. Iz tog razloga, važno je znati da simpatija i saosećajnost idu uz nju, pa i ako se dobije nešto što nije u skladu sa aktuelnim emotivnim stanjem, nije tako bolno i razarajuće, jer postoji prostor i sloboda za dodatnu komunikaciju, kojih u drugim okolnostima nema. </p>\n<p>Još 1741. godine u Britaniji se govorilo o benefitima belih laži koje su u službi negovanja pristojnosti, ali i zaštite nečijih osećanja. U bliskim odnosima postoji saznanje kada je u redu posegnuti za belim lažima i po strani staviti surovu iskrenost koja je mučna i komplikovana u trenutku kada se dobija. Ne pripadaju svima svi sudovi i nije svaka reč pozvana na eksternalizaciju, a prepoznavanje mere deo  je bliskosti. </p>\n<p>Takođe, kao deo različitih sistema čovek poseduje određenu odgovornost, pa priroda nekog sistema nameće izloženost proceni i iskrenosti. Iako neke sugestije nisu prijatne, nisu ni uvredljive i bolne, jer se ne odnose na ličnost, uvremenjene su i deo su uloge i konteksta onog koji ih daje.</p>\n<p>Ako dobijemo dozu istine koja nam ne prija, naše telo i um nam signaliziraju, pa je u redu da se zapitamo kada i od koga je dobijamo i na koji način da se zaštitimo? </p>\n<h2 id=\"iskrenost-kao-deo-vrednosnog-sistema\"><a href=\"#iskrenost-kao-deo-vrednosnog-sistema\" aria-hidden=\"true\"><span class=\"icon icon-link\"></span></a>Iskrenost kao deo vrednosnog sistema</h2>\n<p>Sama sam visoko vrednovala svaku iskrenost, dok nisam shvatila da me neke guše, da nekima nije bilo mesto, nekima nije bilo vreme, a neke nisu imale prave govornike. Takozvane surove iskrenosti opstaju kao deo jednog polariteta koji se stavlja na visoku poziciju vrednosnog sistema – istina, dok je  na drugoj strani nepopularna – laž. Iz tog razloga, ljudi koji govore sve, kada god osete da je njihovo vreme, nakon što vide ishod „svojih istina“ pitaju: „Hoćeš da te lažem?“ </p>\n<p>Iskrenost je po svojoj definiciji ljudska vrlina, kao takva ona ide uz dobronamernost i temelj osećajnosti. Istisnki iskreni ne bi trebalo samo da skoče od istine do laži ili od laži do istine, već da traže pravu meru izražavanja i empatije. Upoznati nekog sa nečim neugodnim, zahteva vreme, zajednička iskustva, podelu ranjivosti, zahteva strpljenje i trud. Svaka nepromišljeno eksternalizovana istina zapravo je u službi zaštite govornika, a ne onog kome je upućena. Tako dolazimo do paradoksa u kom se slede vrednosna načela da bi se dostigla čovečnost i moral, a zapravo se plasira sebičnost i neosetljiost uz površno sprovođenje dominantne norme.</p>\n<p>Potreba za iskrenošću može biti zadovoljena i gledanjem u sebe, traganjem za svojom merom iskrenosti, možemo se pitati: </p>\n<ul>\n<li>Šta ja ne mogu da čujem sada?</li>\n<li>Od koga nema potrebe da to čujem?</li>\n<li>Kako se osećam u ovom trenutku?</li>\n</ul>\n<p>Verujem da  će ova vrsta introspekcije učiniti da se ipak sve sa uma ne šalje uvek i na svačiji drum. </p>\n<p>Sada dok razmišljam o ljudskom progresu na više nivoa,  o negovanju ljudske uzajamnosti, brige i empatije, verujem da svi na ovom stupnju ljudskog razvoja, možemo da stanemo i razmislimo o oblicima ova dva polariteta, kao i međuprostoru koji neminovno sadrži važne kategorije, pre samog posezanja za iskrenošću koja nekog boli.</p>\n<p>Tomas Džeferson kaže „Iskrenost je prvo poglavlje u knjizi mudrosti“, pa svima nama, kao pripadnicima ljudske vrste ostaje važan zadatak, da ka svojoj mudrosti krenemo od početka, od prvog poglavlja, da prvo razmislimo o iskrenosti prema sebi, a zatim o iskrenosti koju dajemo svojoj okolini. Koju svoju istinu živimo, a koju istinu imamo potrebu da saopštimo nekome, deo je naše teme i puta ka ličnom rastu. Stoga, ne oklevajte da sagledate širi kontekst svog vrednosnog sistema i razmislite koju funkciju ima dosledno poštovanje određenih moralnih načela.\nIskrenost je vredna ako je krajnje korisna, pa vas ja na kraju pitam ne koliko ste iskreni, nego koliko ste korisni sebi, a koliko drugima? </p>\n<p>Možda, ako boli, ipak nije iskrenost. </p>\n<p>Slađana Radičević</p>\n","humanTime":"24.02.2023","datetime":"2023-02-24T00:00:00.000Z","timeToRead":5}},"context":{}}