---

title: Polazak u vrtić - stres za dete ili za roditelje?
category: roditeljstvo
# ovo je i meta desc
excerpt: Šta je u svemu tome važno i šta zapravo treba da imate u vidu kada donosite odluku o izboru i polasku deteta u vrtić su teme kojima ćemo se baviti u ovom tekstu.
created: 2022-11-11
date: 2022.11.11
image: polazak-u-vrtic.jpg
alt: "polazak u vrtić"
imageTwo:
  path: /polazak-u-vrtic.jpg
  alt: "polazak u vrtić"
image_caption: Photo by Josh Spires on Unsplash
author: author1
featured: false
pocetna: false
path: polazak-u-vrtic
name: Aloo
metaDesc: "Tekst o tome kada bi dete trebalo da krene u vrtić, šta treba da pitate vaspitače i na šta da obratite pažnju pri izboru vrtića"
---

Diskusija koja nikada ne gubi na aktuelnosti često se vodi oko pitanja kada dete treba da krene u vrtić. Danas takođe postoji i daleko raznovrsniji izbor domaćih i privatnih vrtića pa su roditelji često u dilemi koji da odaberu. Roditelji koji odlažu polazak deteta u vrtić često su izloženi kritikama starijih generacija da previše štite dete, roditelji koji biraju privatni vrtić kritikovani su da razmazuju decu, a u svemu tome često se previđa činjenica da se današnji način života značajno razlikuje od načina života pre 30, 50 i više godina. Šta je u svemu tome važno i šta zapravo treba da imate u vidu kada donosite odluku o izboru i polasku deteta u vrtić su teme kojima ćemo se baviti u ovom tekstu. 

## Kada je najbolje vreme da dete krene u vrtić? 

Iako je precizan odgovor na ovo pitanje nemoguće dati jer je svako dete jedinstveno, generalni konsenzus postoji medju pedijatrima da je iz zdravstvenih razloga najbolje da dete ne polazi u vrtić pre nego što navrši tri godine. Razlog za to je što dete do treće godine nema izgrađeno ni 50% imunog sistema i to nije period u kome se imuni sistem jača, već period kada se imuni sistem stvara. Dakle, zamislite da gradite kuću i pokušavate da je ojačate time što ćete neprestano rušiti zidove koje tek podignete, izgradnja će samo trajati duže, a kuća zbog toga neće biti jača. O jačanju imuniteta možemo da govorimo tek nakon treće godine. 

Iz psihološke perspektive, nekih prednosti za polazak deteta u vrtić pre treće godina takođe nema. Dete u tom uzrastu nije razvojno spremno za socijalizaciju i zahteva pažnju i negu odrasle osobe. Ukoliko nemate izbora i morate upisati dete u vrtić i pre treće godine, važno je da znate da je u periodu do treće godine za dete najbitnija nega i da u tom smislu treba birati vrtiće koji imaju manje grupe i više vaspitača. Imajte u vidu da deci do treće godine treba mnogo pažnje i podrške odrasle osobe, te razmislite koliko pažnje može dobiti dete od vaspitača koji mora da brine o potrebama još 20tak mališana. Zato je jako bitno da se vrtić u koji upisujete dete pridržava pravila o broju dece koja su drugačija u skladu sa uzrastom deteta. 

Imate prava da upoznate osobu koja će provoditi osam i više sati dnevno sa vašim detetom i odgovarati na njegove potrebe. U uzrastu do treće dete ima jako veliku potrebu da se veže za odraslu osobu i još uvek ga ne zanimaju vršnjaci i zato je jako bitno da osoba koja brine o njemu ima emocionalni kapacitet za kvalitetno povezivanje. Vaše je pravo i odgovornost da se raspitate i upoznate sa osobljem vrtića pre nego što donesete odluku o izboru. Iako je fizički ambijent vrtića bitan faktor za razvoj deteta, ono što će definisati stav vašeg deteta prema vrtiću i kvalitet vremena koje ono provodi u njemu jeste odnos koji vaspitač uspostavi sa njim. Dakle, nevezano za uzrast, nisu veliko dvorište i dodatni programi ono što će usloviti kako se vaše dete oseća u vrtiću već način na koji se osoblje vrtića brine o njemu. 

## Šta treba da pitate vaspitača pre nego što odaberete vrtić?

Različiti vrtići imaju različite pristupe vaspitanju dece. Razlike su posebno izražene u ponudi privatnih vrtića. Bitno je da se pristup koji vrtić zastupa slaže sa stilom vaspitanja koji negujete sa detetom kod kuće. Evo nekih pitanja koja možete postaviti vaspitačima, a koja će vam pomoći da razumete stil vaspitanja datog vrtića:

- Kako se ponašaju kada dete neutešno plače? 
- Kako se ponašaju prema detetu koje ima temper tantrum?
- Kako se postavljaju u konfliktima između dece? 
- Kako rešavaju izazove sa decom koja imaju teškoće u adaptaciji na vrtić? 
- Kako rešavaju problem sa decom koja se ponašaju nasilno prema drugoj deci? 
- Da li primenjuju kazne i ako da kakve su kazne u pitanju? 
- Kako izgleda dnevni red vrtića? 

Zašto su ovo važna pitanja? Na emocionalni razvoj deteta do sedme godine, a naročito u prve dve godine ogroman uticaj ima svaka odrasla osoba koja se brine o njemu. Od toga kako mi naučimo dete da regiliše svoje emocije zavisi kvalitet njegove emocionalne regulacije tokom života. 

Ukoliko osoblje vrtića nema odgovore na gore navedena pitanja znači da nema jedinstveni sistem rada i da tretman vašeg deteta zavisi od ličnog stava i trenutnog raspoloženja vaspitača. 

## Odlaganje polaska u vrtić 

Nekada su fizičko kažnjavanje dece i drugi vidovi tretmana koji su danas neprihvaltjivi, u vrtićima bili na standardnom repertoaru i mnogi odrasli danas zahvaljujući svojim neprijatnim uspomenama na ovaj period života iz najbolje namere odlažu polazak deteta u vrtić. Bitno je osvestiti i definisati prave razloge za odlaganje polaska u vrtić, jer je socijalizacija koju vrtići omogućavaju jako važna za celokupan razvoj deteta. 

Bez obzira na temperament, svako dete će proći kroz period adaptacije i taj period je često vrlo bolan i za dete i za roditelja, ali predstavlja normalan, razvojni odgovor deteta na promenu. Dakle, negodovanje i bunt deteta pri polasku nisu razlog da odustanete od vrtića. Upravo je zato bitno da imate priliku da upoznate osoblje vrtića čija stručnost i posvećenost mogu da razveju vaše strepnje i pruže podršku i vama i detetu u ovom periodu. 

Ukoliko dete ima tri ili više godina i nema hroničnih zdravstvenih stanja i oboljenja, polazak u vrtić je dobra odluka čak i kada imate baka/deka servis na raspolaganju. Od treće pa naviše detetova pažnja se prirodno sve više usmerava ka vršnjacima i dobro je da bude u kolektivu i razvija se kroz interakciju sa drugom decom, ali i drugim odraslim osobama. 

Jasna Ani 

