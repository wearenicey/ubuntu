---

title: Kako razgovarati sa decom o tragediji koja se dogodila?
category: roditeljstvo
# ovo je i meta desc
excerpt: Do nas je došao veliki broj informacija, tačnih, neproverenih i netačnih, ali svi u nekoj meri osetimo saosećanje sa drugima i prisutne su emocije tuge, straha, bespomoćnosti...
created: 2023-05-05
date: 2023.05.05
image: kako-razgovarati-sa-decom-o-tragediji.webp
alt: "osetljivo dete"
imageTwo:
  path: /kako-razgovarati-sa-decom-o-tragediji.webp
  alt: "Razgovor posle tragedije"
image_caption: Photo by Josh Spires on Unsplash
author: author1
featured: false
pocetna: false
path: kako-razgovarati-sa-decom-o-tragediji
name: Aloo
metaDesc: "Tragedija koja se dogodila u Beogradu strašan je događaj. Deca posebno doživljavaju ovakve situacije. Na koji način razgovarati sa decom nakon ovako tragičnih dešavanja?"
---

Svi smo čuli da se u Beogradu u jednoj osnovnoj školi desila tragedija, da su ubijena ili ranjena deca i zaposleni. Nikoga od nas ova vest nije ostavila ravnodušnim. Tužni smo, uplašeni, besni, razočarani, zabrinuti... Do nas je došao veliki broj informacija, tačnih, neproverenih i netačnih, ali svi u nekoj meri osetimo saosećanje sa drugima i prisutne su emocije tuge, straha, bespomoćnosti i užasa jer ugrožena je sigurnost i bezbednost dece koja su mogla biti i naša. Puno je pitanja usmereno i ka tome kako i šta dalje, ko je kriv, ali na ta pitanja ne znamo odgovor.  

Znamo da je puno dece koja idu u školu, da li u ovu ili neku drugu školu. Ta deca su čula razne priče, videla ili čula vesti, snimke ili slike po društvenim mrežama pa o tome šta se desilo i  šta su čuli  razgovaraju sa svojim drugarima. Možda su čuli i odrasle (roditelje, bake, deke, učitelje, nastavnike, komšije...) i videli ih zabrinute i uplašene. 

U narednim danima mnogo će se pričati o ovom događaju i deca će nam postavljati pitanja. A oni mogu videti i prepoznati i kod nas kako se osećamo povodom ovih vesti i dešavanja, i ima li promena u našem ponašanju. Možda smo ćutljivi, odsutni, povučeni, možda tužni, zabrinuti ili uplašeni. Takode nam mogu doći i sa bezbroj pitanja i strahova. Šta im reći? Kako objasniti? 

Desilo se nešto loše, svima nam je teško i ne smemo zatvarati oči i praviti se da je sve u redu i da se ništa nije desilo. Ne smemo ignorisati ili umanjivati veličinu tragedije da bi olakšali deci, a možda i sebi. Taj način nije dobar. 

Sa decom treba razgovarati, pitati ih kako su, šta su čuli i od koga, šta su rekli drugari, učitelji ili nastavnici u školi. Zatim ih pitati kako se oni osećaju zbog toga što su čuli, što se desilo. Da li su uplašeni, zabrinuti, možda tužni? Kada nam dete kaže kako se oseća, treba sa njim podeliti svoje emocije, da smo i mi tužni, uplašeni, zabrinuti, da je sve to okej i da ćemo o svemu tome da pričamo polako i da ne žurimo. Treba ih pitati da li im je sad od nas potrebno nešto.

Sve ono što nam dete kaže kao informaciju treba tako i prihvatiti i dati potvrdu za to. Ukoliko kaže da se uplašilo, treba to normalizovati, jer je zaista u redu u ovoj situaciji osetiti strah. Svi se plaše kada se nađu u opasnosti. Strah je prirodna reakcija tela koja nas sprema na reakciju kad se događa nešto strašno. A deci treba pomoći da razumeju da su njihove prirodne reakcije, u ovom slučaju strah, sasvim normalne. Na taj način dete će dobiti potvrdu da ga slušamo, da nam je važno i da nam je bitno to što nam je sada reklo. Posebno jer se oseti sigurno u tom okruženju, pred sebi bliskom osobom da podeli šta misli i kako se oseća, a roditelj je značajan tu kao podrška, da razume jer se i sami tako osetimo.

Bitno je odgovoriti na svako pitanje, jer ukoliko je dete uplašeno ili zabrinuto, treba ga umiriti i pokušati da i mi budemo smireni, provoditi vreme zajedno, samo ne treba ćutati o tome da li ga nešto brine ili muči. Možda i ne bude puno pitanja za početak, ali biće ih sigurno malo kasnije. Bitno je da smo strpljivi i iskreni u svemu što sad radimo.

Značajno je da deca dobiju poruku da uvek mogu da pronađu rešenje za sve probleme koji ih muče ili tište, ali je važno da se o njima razgovara. Za ovakve postupke ne postoji opravdanje i nasilje nikad nije i ne treba da bude rešenje. Normalno je da deca budu uplašena i napeta zbog svega ovoga. Ali ukoliko nam se čini da je dete jako uplašeno, besno ili ukoliko je previše povučeno i ćutljivo, možete se posavetovati i sa stručnim licem.

Bitno je da mnogo više brinemo i o svom i o mentalnom zdravlju naše dece. I ne smemo ignorisati probleme druge dece, škole, zajednice ili društva. Svi smo mi deo jedne iste zajednice i teško možemo da živimo normalno ukoliko nas zanima samo naše dete ili naša porodica.


Aleksandra Bajić



