---

title: Razmaženo ili zanemareno dete
category: roditeljstvo
# ovo je i meta desc
excerpt: Nije redak slučaj ni u praksi ni u svakodnevici da osobe koje su zapravo zanemarene percipiramo kao razmažene.
created: 2022-09-09
date: 2022.09.09
image: razmazeno-ili-zanemareno-dete.jpg
alt: "primer"
imageTwo:
  path: /razmazeno-ili-zanemareno-dete.jpg
  alt: "razmaženo dete"
image_caption: Photo by Josh Spires on Unsplash
author: author1
featured: false
pocetna: false
path: razmazeno-ili-zanemareno-dete
name: Aloo
metaDesc: "Tekst o tome kako zanemareno dete možemo doživeti kao razmaženo."
---


Nije redak slučaj ni u praksi ni u svakodnevici da osobe koje su zapravo zanemarene
percipiramo kao razmažene. I imajući u vidu da i razmažujući i zanemarujući stil kao ishod
često daju slične karakterne crte kod dece, lako je napraviti takvu grešku u proceni. Realnost
je da su deca koja su razmažena u pravom smsilu te reči zapravo vrlo retka, i isto tako tužna
realnost je da su različiti vidovi zanemarivanja vrlo česti. U ovom tekstu ćemo zato podvući
razliku između ove dve kategorije i detaljnije razmotriti kako sve zanemarivanje može da
izgleda.

## Razmaženo dete

Razmažujući roditelj nije roditelj koji previše mazi dete. Ne postoji način da nekog previše
volimo. Razmažujući roditelj upada u zamku preteranog popuštanja detetovim impulsima i
hirovima, a ne njegovim bazičnim potrebama. Propušta da dozvoli detetu da uči iz svojih
grešaka hronično ga spašavajući od posledica. Iza razmaženog deteta često, ali ne uvek stoji
porodica narcistične strukture koja detetu kroz ponašanje i tretman šalje poruku da su njegove
potrebe uvek važnije od potreba drugih. Rezultat je odrasla osoba koja nema razvijene
kapacitete da se suoči sa izazovima stvarnog života, koja ima osećaj da su joj drugi nešto
dužni, da zaslužuje bolje od drugih. Njeno ponašanje zato može biti hirovito, pretenciozno,
antisocijalno i tu, u oblasti ponašanja, dolazi do preklapanja sa posledicama zanemarujućeg
vaspitanja.

## Zanemareno dete

Izraz zanemareno dete često se percipira kao da dete dolazi iz visoko disfunkcionalne
porodice sa socijalne margine i kao da uz ovu sintagmu očekujemo neku dramatičnu
pozadinu. I upravo je takva uvrežena percepcija ono što nas lako zavede da previdimo neke
druge očigledne znake zanemarivanja.

Pre svega, važno je naglasiti da ni zanemarenost ni razmaženost ne moraju imati i često i
nemaju nikakve veze sa društvenim statusom porodice. Nisu samo imućna deca razmažena,
niti su samo siromašna deca zanemarena.

Džefri E. Jang, osnivač Shema psihoterapijske škole, izdvaja tri vida zanemarivanja:
- deprivacija nege (detetu su uskraćena pažnja, toplina, ljubav, povezivanje)
- deprivacija empatije (roditelji ne prepoznaju osećanja deteta, uskraćuju mu razumevanje, podršku, ne slušaju ga, ignorišu emocionalnu realnost deteta)
- deprivacija zaštite (dete je previše rano ohrabreno da se osamostali a pritom mu je uskraćeno adekvatno vođstvo, direkcija, usmeravanje).

Ni u jednom od ova tri vida zanemarivanja novac i društveni status porodice suštinski ne
igraju nikakvu ulogu. Zanemareno dete ne mora biti fizički zapušteno, kako često očekujemo.
To je dete koje nam može izgledati kao i svako drugo, koje uredno izvršava svoje obaveze,
počešljano, lepo obučeno, bez očiglednih naznaka da mu bilo šta nedostaje. Suština je da su
zanemarene deteove bazične emocionalne potrebe.

Kako zanemrivanje počinje vrlo rano, pre nego što dete nauči da govori, ono često nema reči
da izrazi šta je to što mu nedostaje. Oseća neodređenu prazninu, usamljenost, ima teškoća da
se autentično poveže sa drugima. Ono može, naročito u periodu adolescencije izražavati
nezadovoljstvo na vrlo burne, upadljive načine. Ukoliko ovakvo dete ostvaruje solidan uspeh
u školi, ili ima neki talenat koji ga izdvaja od druge dece, ili potiče iz imućne porodice,
gotovo po pravilu će ga važni drugi – nastavnici, roditelji, učitelji percipirati kao razmaženo
ukoliko i pokuša da izrazi da ima problem. Takvo iskustvo samo potvrđuje kod deteta stav sa
kojim je odraslo, da niko stvarno nije tu za njega, da ga niko neće čuti i razumeti.

Duboka emocionalna glad sa kojom ova deca rastu u kritičnim razvojnim fazama vrlo često
će biti kompenzovana prezahtevnim ponašanjem, burnim, hirovitim reakcijama. Upravo zato
zanemarena deca mogu delovati narcistično kada su u buntu, a zapravo se bune protiv
zanemarivanja. Naročito je karakteristična takva reakcija kod dece koja nisu imala dovoljno
ljubavi a uvažavana su samo zbog talenta ili drugih posebnih sposobnosti.

Za razliku od razmažujućeg stila vaspitanja koji je posledica toga što roditelj radi nešto na
štetu deteta, ovde je mehanizam potpuno drugačiji. Zanemarenost je posledica odusustva
određenih ponašanja, roditelji su emocionalno nedostupni, detetu je uskraćeno zadovoljenje
bazičnih emocionalnih potreba.

**Može li dete da bude istovremeno i razmaženo i zanemareno?**

Vaspitni stilovi roditelja mogu biti različiti. Ukoliko bar jedan roditelj dovoljno dobro
zadovoljava emocionalne potrebe deteta, ono verovatno neće razviti patologiju koja prati
konstantno zanemarivanje, ali može imati izazovan odnos sa roditeljem koji ga zanemaruje.
Kod razmažene dece vrlo često ćemo prepoznati određene elemente emocionalnog
zanemarivanja.

Razlika je u tome što je razmaženo dete pogrešno naučeno da očekuje da ga drugi spase i reše
sve probleme, ali suštinski ono nema loše mišljenje o sebi. Često zapravo ima vrlo visoko
mišljenje o svojim kvalitetima. Zanemareno dete veruje da sa njim nešto suštinski nije u redu
pošto nikada ne dobija ono što mu je potrebno, zaključuje da je ono krivo što mu je uskraćena
ljubav.

Oba deteta mogu se ponašati antisocijalno. Razmaženo dete jer veruje da su njegove potrebe
na prvom mestu i da ima prava da očekuje od drugih da mu se podrede, a zanemareno pošto
zaključi da mu drugi ionako nikada neće odgovoriti na njegove potrebe, ponašaće se kao da
drugi nisu važni.
Zanimljivo jo što će zanemareno dete često dugo idealizovati svoje roditelje. Što je veći
stepen zanemarenosti to će intenzivnija biti idealizacija. To je naročito slučaj u porodicama
koje na prvi pogled deluju potpuno funkcionalno, i gde je zanemarenost prisutna na vrlo
suptilan način.


**Zaključak**

Ne postoji konkretna formula, skup koraka ili set pravila koji će vam garantovati adekvatan
odnos prema detetu. Najvažnije je da roditelj ima kapaciteta da ostvari bliskost sa detetom, da
mu pruži toplinu, sigurnost i ljubav na autentičan način. Što je jači odnos koji izgradite sa
detetom, to su manje potrebe da se držite nekih konkretnih vaspitnih koncepata. A da biste
mogli da prepoznate i adekvatno odgovorite na detetova osećanja jedini je preduslov da
umete da ih prepoznate kod sebe. Zato je psihoterapija dece uvek daleko efikasnija kada i
roditelj radi na sebi.

Jasna Ani



