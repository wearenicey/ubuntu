---
title: Kako da roditelji podižu zadovoljnu decu istopolne seksualne orijentacije?
category: ljubav-i-medjuljudski-odnosi
# ovo je i meta desc
excerpt: Često u radu sa klijentima dođemo do teme roditelja koji ne mogu da prihvate da je njihovo dete
istopolne seksualne orijentacije...
created: 2021-11-25
date: 2021.11.25
image: kako-da-roditelji-podizu-decu-istopolne-seksualne-orijentacije.jpg
imageTwo:
  path: /kako-da-roditelji-podizu-decu-istopolne-seksualne-orijentacije.jpg
  alt: "dete istopolne seksualne orijentacije"
image_caption: Photo by Josh Spires on Unsplash
author: author1
featured: false
pocetna: false
path: kako-da-roditelji-podizu-decu-istopolne-seksualne-orijentacije
name: Aloo
metaDesc: "Problem vaspitanja dece iste seksualne orijentacije zahtevan je za roditelje koji mogu da se postaraju da se osećaju voljeno, podržano i bezbedno"
---

Često u radu sa klijentima dođemo do teme roditelja koji ne mogu da prihvate da je njihovo dete
istopolne seksualne orijentacije, što uglavnom pokazuju negativnim opaskama na tu temu ili
odbijanjem razgovora o tome. 

Ovakav stav roditelja ne pruža šansu mladoj osobi da stekne samopouzdanje i pozitivan,
prihvatajući odnos prema sebi i svom telu, već upravo suprotno. Osoba se zatvara, često razvija
samoprezir, što može da dovede do nekih oblika samodestruktivnog ponašanja.

Ta samodestruktivna ponašanja u nekom momentu postaju previše prisutna i tada odlučuju da
se obrate psihologu.

Kada dođe roditelj na razgovor, onda proživljava neizrecivu tugu za izgubljenom nadom “da će
to proći”. “Šta će reći ljudi, rodbina, komšije, babe, dede…” “To nije prirodno, nije normalno.”
”Biće mu/joj teško u životu, kad ima takav problem”.

Da hoće, ali nije problem u njemu/njoj, već u vama što imate takva uverenja.

Tačno je da je otežan život ljudima istopolne seksualne orijentacije, posebno u ovoj sredini.
Upravo zbog toga, nekome ko se tek razvija, uči o sebi i svetu potrebno je prihvatanje,
razumevanje i podrška od strane roditelja.

Međutim, ono što često dobijaju je odbacivanje, nerazumevanje, stid, otuđivanje, prezir,
proterivanje u drugu zemlju, krivicu, bol, tugu. Tada stupaju na snagu samoprezir, potisnuti bes,
razni oblici zavisnosti, depresija, promiskuitet, problemi s ishranom, seksualni problemi,
iskrivljena slika o sopstvenom telu, anksiozni poremećaji, stupanje u degradirajuće odnose…

Zato je važno za roditelje da preispitaju svoje stavove, posebno na ovu temu. Oni koji smatraju
da dole navedeni stavovi odražavaju nešto loše, neka razmisle da li i na koji način možda
nesvesno podmeću nogu svom detetu.


- Biti istopolne seksualne orijentacije je *normalno*.
- Biti istopolne seksualne orijentacije je *prirodno*.
- Biti istopolne seksualne orijentacije je nešto što se *ne leči*.
- Biti istopolne seksualne orijentacije *nije stvar izbora*.
- Biti istopolne seksualne orijentacije *nije stvar mode*.
- Biti istopolne seksualne orijentacije je nešto što se *ne menja*.
- Biti istopolne seksualne orijentacije je nešto što je *oduvek postojalo*.
- Biti istopolne seksualne orijentacije je nešto što će *uvek postojati*.


Umesto kritike, nerazumevanja, odbacivanja, osude i krivice, pružite im razumevanje,
prihvatanje, podršku.

Pitajte kako si, šta ti se sviđa, šta ti smeta, kako provodiš dan/život, da li ti se neko dopada,
kakva je ta osoba, pričaj mi o njoj, šta ona voli, šta ne voli? Da li ona tebe voli, kako se odnosi
prema tebi? Da li si imao seksualne odnose, kako ti je bilo, da li znaš o čemu treba da vodiš
računa? Imaš li društvo sa kojim se osećaš dobro? Da li te neko zadirkuje, kako to utiče na
tebe?

Ako se osećaš izolovano i neprihvaćeno, vrlo je moguće da ljudi sa kojima se družiš nisu ok, i
da ni ne treba sa njima da se družiš. Pronaći ćeš svoju oazu. Postoje ljudi sa kojima ćeš se
osećati lepo i udobno. Ne moraš svuda da se uklopiš. Važno je da znaš da je dobro biti ti.


Ivana Petrović


 ## Potreba za sigurnošću

U odnosu u kome postoji razumevanje, poštovanje, prihvatanje i međusobno uvažavanje osećanja i ranjivosti, moguće je razviti sigurnost i osećanje povezanosti. Roditelji koji, tokom njegovog odrastanja, uvažavaju detetove misli, osećanja, fantazije i želje, stvaraju uslove u kojima će ono osećati sigurnost u odnosu. Kada su u pitanju partnerske realacije, osobe koje se međusobno razumeju, prihvataju, poštuju telesne i psihološke granice osećaće sigurnost u vezi.

 ## Potreba za vrednovanjem, afirmacijom i značajem u odnosu

Kako bi ova potreba bila zadovoljena potrebno je da osoba ima doživljaj da su njegove misli, ponašanja, osećanja ili fantazije značajni i da imaju smisla. Kada se detetu komunicira da je, na primer, pravljenje greške normalno tokom učenja, da je ubrzano lupanje srca uobičajeno kada se osećamo uplašeno, ali i da je važno da pospremi sobu, završi domaći zadatak kako bi razvilo odgovornost i disciplinu. Dok će do osećaja podržanosti i realacionog zadovoljstva u bračnim relacijama doći ukoliko postoji validiranje i uvažavanje doprinosa svakog partnera, njegovog odricanja, usluge, kao i ukoliko postoji prihvatanje da teškoće nečemu služe i primena konstruktivnog dijaloga,

 ## Potreba za prihvatanjem od strane stabilne i pouzdane osobe

Detetu je potrebno da se ugleda i identifikuje sa osobom koja je mudra, hrabra i pametna kako bi kasnije moglo samo sebe da adekvatno štiti i vodi u teškim situacijama. Roditeljska fizička i emocionalna dostupnost, kapacitet za bliskost i mentalno zdravlje značajno doprinose detetovom doživljalju prihvaćenosti i sigurnosti. Partneri koji su tu jedni za druge, u trenucima kada osećaju snažnu tugu, ljutnju, razočaranost, frustriranost ili su suočeni sa nekim gubitkom, bolešću, nedostatkom podrške iz porodica porekla, osiguravaju doživljaj prihvaćenosti i razvijaju iz odnosa osećanje nade i sigurnost u pozitivan ishod.

 ## Potreba za deljenjem iskustva

Roditelji koji dele primerena iskustva sa svojom decom, koji komuniciraju detetu da nije drugačije i čudno pružaju dovoljno prostora u odnosu da se dete oseti kao u svom jatu i razvije doživljaj pripadanja. Odrasli ljudi koji dele svoje krize, emotivno zahtevne periode života, ranjivosti, slična osećanja i fantazije sa drugim ljudima kreiraju odnos prihvatanja i međusobne pripadnosti. Samorazotkrivanje, sa kojim se osoba oseća dobro, pruža joj priliku da bude saslušana, dobije empatiju i smanji osećaj stida ili defektnosti zbog nekog ličnog iskustva.

 ## Potreba za samodefinisanjem

Reč je o potrebi za izražavanjem posebnosti i njenim prihvatanjem od strane značajne osobe (roditelja, partnera ili partnerke, kolege, terapeuta). Svaka osoba ima svoj jedinstven identitet sa kojim se ljudi kroz odnos upoznaju, istražuju, reaguju dopadanjem ili nedopadanjem, ali ono što značajno utiče na kvalitet odnosa je otvorenost i prihvatanje različitosti. Samodefinisanje obuhvata različite aspekte ličnosti: fizički izgled, seksualnu orijentaciju, stil života, poslovnu opredeljenost, religioznost, način komunikacije i sl. Ono što pruža osećaj zadovoljstva u odnosu je prihvatanje tuđe jedinstvenosti i otvorenost uma za drugačije ljudske perspektive.

 ## Potreba za uticajem

Ovde govorimo o ljudskoj potrebi za uticanjem na osećanja i ponašanja drugih ljudi. U svim odnosima, ono što razvija osećaj zadovoljstva povodom ove potrebe je pružanje saosećanja kada je neko tužan, zaštite kada je uplašen, uzimanje za ozbiljno kada je ljut ili pokazivanje entuzijazma kada je je neko srećan.

 ## Potreba za inicijativom drugih

Ljudi imaju potrebu da značajni drugi iniciraju kontakt sa njima, čime se prepoznaje i potvrđuje njihov značaj. Kada se u odnosu inicira dijalog, kontakt, igra, prijateljstvo, seks, druženje, ili nešto poklanja, zadovoljava se ova relaciona potreba.

 ## Potreba za pokazivanjem ljubavi

Radi se o potrebi za iskazivanjem zahvalnosti i činjenja nečega za drugu odraslu osobu ili dete. Angažovanje za drugu osobu pokazuje relacionu zainteresovanost, usmerenost i ljubav. Negovanje ove relacione potrebe ojačava veze, unosi mir i stvara optimizam međusobnog prihvatanja i zadovoljstva odnosom.

Osobe koje su imale traumatsko relaciono iskustvo, ili im neke od ovih potreba nisu bile uvažene tokom formativnog perioda u razvoju, to mogu osvestiti, proraditi i zadovoljiti uz pomoć psihoterapeuta i kroz odnose u odraslom dobu koji pružaju korektivno emocionalno iskustvo.


Bogdan Marković
